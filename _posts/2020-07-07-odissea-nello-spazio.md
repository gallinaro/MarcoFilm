---
date: 2020-02-07 18:51:54
layout: post
title: "2001: Odissea nello spazio"
subtitle: "\"Utilizzo le mie capacità nel modo più completo, il che, per
  un'entità cosciente, è il massimo che possa sperare.\""
description: "\"Utilizzo le mie capacità nel modo più completo, il che, per
  un'entità cosciente, è il massimo che possa sperare.\""
image: /assets/img/uploads/2001_odissea_nello_spazio.png
optimized_image: /assets/img/uploads/2001_odissea_nello_spazio.png
category: film
tags:
  - fantascienza
  - Stanley Kubrick
author: Gally5
paginate: false
---
![](/assets/img/uploads/2001_odissea_nello_spazio_locandina.png)

L'alba dell'uomo (The Dawn of Man)
Nell'Africa di quattro milioni di anni fa un gruppo di ominidi, guidati da un capo, sopravvive a fatica in un ambiente arido e ostile. Un giorno, davanti alla loro grotta appare misteriosamente un grande monolito nero; gli ominidi, venendovi a contatto, imparano istintivamente a maneggiare oggetti ed a usarli come utensili e armi per procacciarsi il cibo e per difendere il proprio territorio eliminando i nemici.

Torna il monolite
Nel 1999 (un anno del lontano futuro rispetto a quando fu realizzato il film) il dottor Heywood Floyd, presidente del Comitato Nazionale Americano per l'Astronautica, viene chiamato a prendere parte ad una missione sulla base lunare Clavius, il cui scopo è estremamente riservato. Floyd tiene un breve incontro con altri scienziati, per poi compiere un volo spaziale per raggiungere il cratere Tycho. Durante il tragitto si apprende che il motivo della missione è la recente scoperta di un grande monolito nero sotterrato nel suolo lunare, risalente a circa tre milioni di anni prima. Giunti allo scavo, nel buio della notte lunare quindicinale, gli astronauti posano davanti all'artefatto per delle fotografie; all'improvviso esso viene colpito dai primi raggi dell'alba lunare ed emette un forte segnale radio nel cosmo (dopo essere stato inerte per tre milioni di anni), che in seguito si scoprirà essere diretto verso il pianeta Giove.\[10]

Missione Giove (Jupiter Mission)
Diciotto mesi dopo, nel 2001, la scena si sposta a bordo dell'astronave Discovery One, che si trova sotto la totale supervisione del supercomputer HAL 9000, dotato di una valida intelligenza artificiale, in grado di interloquire con gli esseri umani e di riprodurre tutte le attività cognitive umane con velocità e sicurezza molto maggiori. Le macchine della serie 9000 sono note per non aver mai commesso errori e/o omissioni di alcun tipo. L'equipaggio dell'astronave è composto da due astronauti e da tre scienziati, questi ultimi imbarcati in stato di ibernazione e pronti per essere risvegliati al termine del viaggio.

Si scoprirà in seguito che HAL è in realtà al corrente del reale obiettivo della missione e gli è stato imposto di non rivelarlo ai due uomini svegli, il comandante David Bowman e il suo vice Frank Poole. Questa direttiva genera un conflitto nel calcolatore, progettato per collaborare con gli esseri umani senza omissioni o alterazioni di dati o informazioni, che inizia a manifestarsi tragicamente durante il viaggio. Una notte HAL, mentre colloquia con Bowman, segnala improvvisamente un'avaria a un componente per l'orientamento dell'antenna per il collegamento con la Terra. Il giorno dopo l'elemento viene ispezionato e il guasto risulta inesistente. Viene contattato il controllo della missione sulla Terra, il quale comunica che probabilmente HAL sta sbagliando nel prevedere tale avaria, sulla base dei risultati ricavati dal loro calcolatore gemello (e l'HAL sull'astronave dichiara di essere convinto che si tratti di un errore umano, come già accaduto altre volte). Bowman e Poole, preoccupati, si rinchiudono dentro una capsula per discutere della situazione facendo in modo che HAL non possa udirli, ma il computer legge le parole sulle loro labbra: avendo HAL commesso per la prima volta un errore, i due astronauti ritengono che sia diventato inaffidabile e, siccome tutte le attività a bordo sono sotto il suo controllo, ritengono che l'unica soluzione sicura sia quella di disattivarlo. Essendo in grado di condurre la navicella anche senza controllo umano, il computer, impaurito davanti alla minaccia, trova come unica soluzione l'eliminazione dell'equipaggio.

HAL fa in modo che Frank resti ucciso durante un'escursione extraveicolare, investito da una capsula. Quando Bowman esce per recuperarne il corpo, HAL elimina i tre astronauti in ibernazione, disattivando i sistemi che mantengono attive le loro funzioni vitali, e impedisce poi a Bowman di rientrare a bordo, rifiutandosi di aprirgli la saracinesca esterna. L'astronauta riesce comunque ad entrare dal portello di emergenza aprendolo con le braccia meccaniche della capsula e facendosi lanciare dentro con un'esplosione, manovra estremamente pericolosa, e accede al comparto della memoria logica di HAL per disconnetterlo. Mentre David opera, disinserendo le unità di memoria, HAL dapprima lo implora di fermarsi dicendo di sentirsi di nuovo molto sicuro di sé e poi inizia a dare prova che la sua intelligenza sta regredendo allo stadio infantile, dicendo di avere paura e di sentirsi morire e riesumando antichi ricordi e discorsi, tra cui la filastrocca "Giro giro tondo", che gli era stata insegnata dal suo primo istruttore. Appena prima della totale disattivazione del computer, si avvia una registrazione audiovisiva destinata all'equipaggio della nave (che avrebbe dovuto essere visualizzata all'arrivo nella zona di Giove se tutto fosse andato bene), in cui il dottor Floyd svela il vero obiettivo della missione, inizialmente noto solo al calcolatore e ai membri ibernati, citando il monolito trovato sulla Luna diciotto mesi prima della partenza. Il segnale radio emesso in direzione di Giove avrebbe quindi spinto a modificare la missione, da una semplice esplorazione scientifica all'indagine di fenomeni extraterrestri.

Giove e oltre l'infinito (Jupiter and Beyond The Infinite)
Bowman arriva in orbita intorno al pianeta gigante, dove avvista un nuovo, gigantesco monolito nero, identico a quello trovato sulla Luna ma molto più grande, che fluttua nello spazio. Prova allora a uscire e ad avvicinarsi con una capsula: una panoramica del sistema gioviano con i satelliti allineati e il monolito pare inghiottire l'esploratore. Una scia luminosa multicolore cancella lo spazio conosciuto. Bowman e la capsula sono accelerati a velocità sconosciute. Scorci di stelle, nebulose, sette ottaedri e panorami di mondi sconosciuti si alternano fino al materializzarsi della capsula di Bowman in una stanza chiusa, arredata in stile Impero.

Sconvolto dall'esperienza, l'uomo esce dalla capsula e mette piede nella camera (adiacente alla quale vi è una stanza da bagno), dove trova un letto matrimoniale e del cibo. Potendo soddisfare i suoi bisogni primari, l'astronauta sopravvive per un giorno nella sua nuova dimora, in solitudine e in totale tranquillità. Incomprensibile da un'intelligenza umana è il ruolo dello spazio e del tempo: Bowman si trova ad esistere contemporaneamente in punti diversi ed a diverse età, vedendo se stesso invecchiare e seguendo da molteplici punti di vista i diversi stadi della propria vita. A fine giornata, allo stato massimo della sua vecchiaia, Bowman, sdraiato nel letto, vede davanti a sé il monolito e cerca di toccarlo, per poi rinascere in forma di enorme feto cosmico, il "Bambino-delle-Stelle" ("Star-Child", in lingua originale),\[11] che scruta la Terra dallo spazio. Si può comprendere che David Bowman non è morto ma si è "evoluto", trasformandosi da essere umano in una forma di vita superiore.

Diverse sono le interpretazioni date all'epilogo; alcune intravedono una rinascita (per volere divino o di un qualcosa di superiore) di Bowman per un nuovo percorso di vita, in un ritorno (da nascituro) sul pianeta Terra. La musica che accompagna questa estrema metamorfosi è l'inizio del poema sinfonico di Richard Strauss Così parlò Zarathustra; tale brano classico aveva già accompagnato le prime immagini del film, che, con questo richiamo musicale, si chiude in modo circolare.
